  আমারই চেতনার রঙে পান্না হল সবুজ,
  চুনি উঠল রাঙা হয়ে ।
 আমি চোখ মেললুম আকাশে,
   জ্বলে উঠল আলো
  পুবে পশ্চিমে ।
  গোলাপের দিকে চেয়ে বললুম ‘সুন্দর’ ,
   সুন্দর হল সে ।
   তুমি বলবে এ যে তত্ত্বকথা , এ কবির বাণী নয় ।
 আমি বলব, এ সত্য ,
  তাই এ কাব্য ।
  এ আমার অহংকার , 
  অহংকার সমস্ত মানুষের হয়ে ।
 মানুষের অহংকার – পটেই
বিশ্বকর্মার বিশ্বশিল্প ।
   তত্ত্বজ্ঞানী জপ করছেন নিশ্বাসে প্রশ্বাসে–
  না, না, না—
 না-পান্না, না-চুনি, না-আলো,না-গোলাপ , 
  না-আমি, না-তুমি ।
 ও দিকে, অসীম যিনি তিনি স্বয়ং করেছেন সাধনা
  মানুষের সীমানায়, 
  তাকেই বলে ‘আমি’ ।
   সেই আমি’র গহনে আলো – আঁধারের ঘটল সংগম, 
 দেখা দিল রূপ, জেগে উঠল রস ; 
  ‘না’ কখন ফুটে উঠে হল ‘হাঁ’ মায়ার মন্ত্রে ,
   রেখায় রঙে, সুখে দুঃখে ।।
  একে বোলো না তত্ত্ব–
  আমার মন হয়েছে পুলকিত
 বিশ্ব-আমির রচনার আসরে
  হাতে নিয়ে তুলি , পাত্রে নিয়ে রঙ ।।
  পণ্ডিত বলছেন—
বুড়ো চন্দ্রটা , নিষ্ঠুর চতুর হাসি তার , 
 মৃত্যুদূতের মতো গুঁড়ি মেরে আসছে সে
 পৃথিবীর পাঁজরের কাছে ।
 একদিন দেবে চরম টান তার সাগরে পর্বতে ;
মর্তলোকে মহাকালের নূতন খাতায়
  পাতা জুড়ে নামবে একটা শূন্য ,
 গিলে ফেলবে দিনরাতের জমাখরচ ;
 মানুষের কীর্তি হারাবে অমরতার ভান , 
  তার ইতিহাসে লেপে দেবে\n  অনন্ত রাত্রির কালি ।
  মানুষের যাবার দিনের চোখ\n  বিশ্ব থেকে নিকিয়ে নেবে রঙ , 
  মানুষের যাবার দিনের মন\n  ছানিয়ে নেবে রস ।
  শক্তির কম্পন চলবে আকাশে আকাশে ,
  জ্বলবে না কোথাও আলো ।
  বীণাহীন সভায় যন্ত্রীর আঙুল নাচবে , 
  বাজবে না সুর ।
  সেদিন কবিত্বহীন বিধাতা একা রবেন বসে
 নীলিমাহীন আকাশে
  ব্যক্তিত্বহারা অস্তিত্বের গণিততত্ত্ব নিয়ে ।
 তখন বিরাট বিশ্বভুবনে,
  দূরে দূরান্তে অনন্ত অসংখ্য লোকে লোকান্তরে
 এ বাণী ধ্বনিত হবে না কোনোখানেই -—
  ‘তুমি সুন্দর’ , 
  ‘আমি ভালোবাসি’ ।
  বিধাতা কি আবার বসবেন সাধনা করতে
  যুগযুগান্তর ধ’রে–
  প্রলয়সন্ধ্যায় জপ করবেন
  কথা কও, কথা কও’, 
  বলবেন ‘বলো , তুমি সুন্দর’,
 বলবেন ‘বলো , আমি ভালোবাসি’?
   